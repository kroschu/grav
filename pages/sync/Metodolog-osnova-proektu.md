!INCLUDE "htm/intergram.html"

# Методологічна основа проекту


## Етап 1. **Створення** **знань**

**Створення** **знань** - це процес, що супроводжує появу відкриттів, винаходів та інновацій. Причому як у вузькому, загальноприйнятому сенсі (як відкриття нового хімічного елементу, наприклад), так і в більш широкому (коли, наприклад, маркетолог проаналізував великий об'єм інформації та створив портрет цільової аудиторії). У цьому випадку ми говоримо про те, що знання з'являються з внутрішніх джерел: досвіду співробітників, накопиченого ними в процесі рішення робочих задач або реалізації проектів, аналізу даних (фінансових, маркетингових), НДДКР (науково-дослідницьких та дослідно-конструкторських робіт).

Також є джерела, зовнішні щодо організації, - це досвід нещодавно прийнятих до компанії співробітників, книги та публікації в ЗМІ, тренінги, семінари, конференції, знання та досвід консультантів, що працюють з компанією. Звісно, із зовнішніх джерел ми отримуємо готові знання, а не створюємо їх знову.

Яким чином ми отримуємо знання з цих джерел? Перш за все, під час навчання, яке може бути:

a)    формальним;
b)    неформальним.

Формальне навчання має на увазі передачу структурованої визначеним чином інформації під час організованого навчального процесу. Це може бути підвищення кваліфікації на курсах і тренінгах, навчання у ВУЗі, слухання докладів на семінарах і конференціях, читання книг.

Неформальне навчання не має чіткої структури та, як правило, відбувається спонтанно. Наприклад, це може бути обмін досвідом з колегами під час спілкування («базікання біля кавомашини»), наставництво (якщо воно не формалізоване у межах процесу адаптації персоналу), спілкування з консультантами та інше.

Частина знань фіксується співробітниками у документах: посадових і робочих інструкціях, описі бізнес-процесів, звітах (про проекти, маркетингові дослідження, аналіз рекламацій споживачів та ін.), картках клієнтів у CRM-системі, технічних специфікаціях і кресленнях, рекламних матеріалах. Все інше знання зберігається лише в головах працівників. Головна задача управління знаннями на цьому етапі циклу - знайти та зафіксувати критично важливі для організації знання.

Зафіксувати знання можна в різних формах:

•    письмові документи в електронному та паперовому вигляді;
•    візуалізація: майнд-мапи, інфографіка, арт-скрайбінг, комікси;
•    аудіо-підкасти;
•    відеофайли (відеолекції, інтерв'ю з учасниками подій, відеоінструкції виконання роботи тощо);
•    фізичні об'єкти (наприклад, зразки браку в цеху - це також спосіб зафіксувати знання про те, які вироби необхідно відбраковувати).

## Етап 2. **Організація** **знань**

Коли знання зафіксовані (в документах та/або базі знань компанії), важливо організувати їх таким чином, щоб полегшити доступ до них та забезпечити можливість швидкого зручного пошуку. Тобто організація знань зводиться до:

a)    структурування знань;
b)    зберігання знань.

Для зберігання знань використовуються:

•    звичайні бібліотеки (на старих підприємствах ще збереглися так звані технічні архіви, в яких зберігаються не тільки книги, але й креслення, звіти та інша технічна документація);
•    бази даних (наприклад, всередині CRM і ERP-систем, систем документообігу);
•    спеціально створені сховища знань як частина Інтранету (внутрішнього корпоративного порталу), який може бути організований з використанням різного програмного забезпечення.
Те, наскільки популярним буде ваше сховище знань у співробітників компанії, залежить від того, як добре ви структуруєте всередині нього інформацію. Хороша система класифікації - головний атрибут вдалої системи зберігання знань. Система класифікації повинна бути:

•    гнучкою та легко змінюваною;
•    простою та зрозумілою;
•    підзвітною, тобто вона повинна містити посилання на власника знань та їх джерело.

Швидше за все, класифікація буде складатися з декількох рівнів - спробуйте зробити так, щоб їх було не дуже багато. Зручно, коли між документами є перехресні гіперпосилання (як у Вікіпедії).

Організуючи сховище знань, відповідаємо на наступні запитання:

•    В якій формі будуть зберігатися документи?
•    Хто буде вносити у сховище нові документи? Чи буде хтось їх редагувати перед внесенням?
•    За яким принципом ви будете відбирати найцінніші знання для вашого сховища?
•    Хто буде відповідати за оновлення документів та архівування старих версій?
•    Яким чином потенційним користувачам буде повідомлятися про оновлення сховища знань?
•    Наскільки легко отримати доступ до сховища? Наприклад, чи є ярлик сховища знань на робочому столі кожного комп'ютера в офісі?
•    Чи будуть обмеження доступу до інформації всередині сховища (наприклад, в залежності від посади)?
•    А що у вас з інформаційною безпекою? Яким чином будуть враховуватися вимоги політики інформаційної безпеки вашої компанії?
Обміркуйте відповіді на всі запитання, визначіться з технічним способом організації сховища, створіть верхній рівень класифікації та починайте потрохи заповнювати базу. Під час просування вперед буде прояснюватися структура нижчих рівнів класифікації. Але не розраховуйте створити одну структуру сховища раз і назавжди - скоріш за все, вам це не вдасться, і під час заповнювання ви будете її корегувати.

## Етап 3. **Розповсюдження** **знань**

Є два шляхи розповсюдження (передачі) знань:

•    прямий - від людини до людини;

•    опосередкований - коли носій знання фіксує його у      будь-якому вигляді (див. попередній етап      «Організація знання»), а отримувач знання бере його вже з цього проміжного джерела.

Не залежно від того, яким шляхом розповсюджуються знання, основою для розповсюдження є створення загальної мови - операціональних визначень у термінології Е. Демінга.
>«Слова не мають значення, якщо вони не можуть бути перетворені на дії, з якими погоджуються всі. Операціональне визначення дає можливість передачі змісту за допомогою понять» Е. Демінг

Навіщо це потрібно? Щоб уникнути різночитань. Щоб гарантувати, що отримувач знання правильно розуміє те, що до нього намагається донести той, хто знання віддає. Існує популярний експеримент зі словом «собачка»: якщо вимовити це слово перед декількома людьми, у кожного виникає свій образ собачки, і ці образи співпадають нечасто (від двірняжки з відвислими вухами до знаку @). Але ж це дуже просте слово! Що вже казати про більш складні поняття.

Саме тому під час формування бази знань важливо прописувати глосарій, а під час передачі знань прямим шляхом потрібно обов'язково уточнювати, як співрозмовник зрозумів донесену до нього інформацію.

Яких форм може набувати прямий шлях розповсюдження знань? Це може бути:

•    нарада;
•    робоча група з проекту чи для вирішення конкретної проблеми;
•    сесія із залученням фасилітатора (стратегічна сесія, ретроспектива проекту, форум для обміну досвідом та кращими практиками, дискусійна панель та ін.);
•    онлайн форум;
•    тренінг, семінар, лекція;
•    наставництво;
•    особиста консультація;
•    інтерв'ювання;
• сторітелінг (запуск корпоративних «байок» - історій про успіхи/провали як спосіб розповсюдження отриманих уроків).

У деяких випадках (наприклад, тренінг, наставництво, особиста консультація) можна чітко виділити носія знань (що віддає) та споживачів знань (отримувачів). В інших випадках (наради, робочі групи, форуми та ін.) всі учасники є як носіями, так і споживачами знань. Кожен з них робить свій внесок у процес розповсюдження знань.

Що необхідно враховувати під час організації передачі знань прямим шляхом?

1.    Цей шлях є найбільш ефективним для поширення неявних знань.

2.    Ключовим моментом у прямій передачі знань є довіра. Отримувачі знань мають довіряти тому, хто віддає, як експерту. Експерт не повинен бачити загрозу в розповсюдженні свого знання і має бути готовим ділитися знанням.

3. Експерти мають бути досяжними. Отримувачам знань потрібно знати, до кого звертатися з тим чи іншим запитанням, і в них має бути можливість до цієї людини звернутися (тобто контакти експерта відомі, він має час та бажання відповісти на запитання). З цією метою у великих компаніях роблять аналог «жовтих сторінок» - базу даних експертів із світлинами, контактами та стислим опISOм сфери компетенцій. Для цього ж організуються співтовариства практиків, корпоративні онлайн та офлайн форуми, семінари та конференції, «ярмарки» знань.

4.    Важливо не те, яка інформація передається, а те, що в кінцевому результаті залишається в голові отримувача інформації (потрібно працювати з операціональними визначеннями та формою подачі інформації, вмінням формулювати, пояснювати, спрощувати та ін.).

5.    Під час групових методів передачі знань необхідна фасилітація процесу, інакше групове обговорення буде неефективним.
Непрямий шлях передачі знань також може мати різні форми:

•    корпоративна база знань;
•    корпоративна газета, електронний бюлетень або e-mail розсилка;
•    дошки візуалізації, стенди, «стіна знань»;
•    книги;
•    посилання на сторонні щодо організації веб-сайти.
Під час організації непрямої передачі знань необхідно враховувати наступні моменти:

1.    Таким способом можна поширювати тільки явні (вже формалізовані) знання.

2.    Для цього шляху розробка загальних операціональних визначень є особливо критичною, бо під час розмови немає можливості прояснити ті моменти, що були незрозумілі отримувачу знання.

3.    Чим ширше використовуються інструменти візуалізації - тим краще.

4.    Потрібно фіксувати тільки критично важливі для організації знання, бо інакше вашим сховищем знань (у будь-якому вигляді) ніхто не буде користуватися. Крім того, чим це сховище більше, тим важче його підтримувати.
  
5.    Необхідно інформувати отримувачів про місцезнаходження знань та робити знання легко досяжними (робити розсилку оновлень в базі знань, вішати дошки візуалізації у часто відвідуваних місцях та ін.).

## Етап 4. **Використання** **знань**

Знання, що не використовується - це мертве знання. Люди використовують тільки ті знання, які мають для них практичну користь. Тому важливо з особливою ретельністю формувати бази знань, відокремлюючи все потенційно непотрібне, і регулярно передивлятися бази, архівуючи застарілі знання. Ще один важливий момент: необхідно постійно аналізувати потреби у знаннях, що знову виникають, бо в процесі роботи з'являються заявки на ті знання, яких в організації ще не існує.

У процесі використання знання постійно «вбудовуються» у новий контекст і оновлюються - виходячи з досвіду вживання у нових ситуаціях, ерудиції носіїв знань, нової інформації, що постійно поступає. Тому цикл знань - це не замкнене кільце, а висхідна спіраль, коли створене знання, проходячи через етапи організації, розповсюдження та використання, генерує вже нове знання. Це плинний, безперервний процес. Його можна запустити (наприклад, організуючи нову компанію), але неможливо зупинити. Навчання завдовжки в життя - як для людей, так і для організацій. Про спіраль знань поговоримо більш детально.